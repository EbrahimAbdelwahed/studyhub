

--- PAGE 187 ---



854 | Fisica | Risposte Capitolo 1

17) E. Nel caso di due forze con uguale direzione e verso, il modulo della risultante sarebbe pari alla somma dei moduli delle due forze, e quindi pari a 8 N. Per come è definita la somma vettoriale, in tutti gli altri possibili casi di direzione e verso delle due forze, la risultante avrebbe modulo inferiore a 8 N. Quindi è impossibile che il valore del modulo possa essere 9 N.

18) C. Il modulo della forza risultante si calcola come diagonale del quadrato avente per lati i due vettori. Esso vale pertanto: $\sqrt{(1\ N)^2 + (1\ N)^2} = \sqrt{2}\ N$.

19) D. Il prodotto vettoriale tra i due vettori $\vec{a}$ e $\vec{b}$ ha come risultato un vettore. Tale vettore si indica con: $\vec{P}_V = \vec{a} \wedge \vec{b}$ (un'altra possibile notazione è $\vec{P}_V = \vec{a} \times \vec{b}$), ed è caratterizzato dall'avere:
- modulo pari a: $P_V = a \cdot b \cdot \sin \vartheta$ essendo $\vartheta$ l'angolo formato dai due vettori $\vec{a}$ e $\vec{b}$
- direzione pari alla perpendicolare al piano formato dai due vettori $\vec{a}$ e $\vec{b}$
- verso determinato dalla "regola della mano destra": disponendo il pollice della mano destra come il primo vettore $\vec{a}$, l'indice come il secondo vettore $\vec{b}$, si ha che la direzione e il verso del vettore prodotto vettoriale $\vec{P}_V = \vec{a} \wedge \vec{b}$ sono individuati dal dito medio della mano destra.

20) B. Esistono due diversi tipi di prodotto tra due vettori: il prodotto scalare, che dà come risultato uno scalare, ed il prodotto vettoriale, che invece dà come risultato ancora un vettore.

21) A. Ciascuno dei due cani applica una forza, la cui risultante si ottiene mediante la somma vettoriale delle due forze. Tale risultante è massima (quindi il bambino perde più facilmente l'equilibrio) se i due vettori hanno stessa direzione e verso, ossia se le direzioni dei cani sono coincidenti e si ha anche lo stesso verso.

22) B. La forza risultante si ottiene sommando i due vettori con la regola del parallelogramma. Avendo le due forze lo stesso modulo, il parallelogramma costruito con i due vettori di modulo F viene a coincidere con un rombo e la risultante è la diagonale maggiore di tale rombo (vedi figura). Con considerazioni geometriche si ricava che tale risultante ha modulo pari a: $2 \cdot F \cdot \cos(\alpha/2)$. Infatti, indicando con $d$ la diagonale e considerando il triangolo ABC in figura si può scrivere:
$$
\frac{d}{2} = F \cos \frac{\alpha}{2}
$$

EdiSES www.edises.it