

--- PAGE 199 ---



866 | Fisica | Risposte Capitolo 3

dove il vettore $\vec{r}$ indica la distanza dal polo O al punto di applicazione della forza. Il modulo del momento della forza risulta essere:
$$M = r \cdot F \cdot \sin \vartheta$$
La quantità $b = r \cdot \sin \vartheta$ indica il braccio, ossia la distanza del polo O dalla retta di azione della forza. Per come è definito il prodotto vettoriale, il momento $\vec{M}$ è un vettore perpendicolare al piano dove giacciono i vettori $\vec{r}$ ed $\vec{F}$. Su tale piano giace anche il braccio $b$.

25) B. All’equilibrio la forza elastica eguaglia la forza peso:
$$F_{el} = P$$
$$kx = mg$$
$$x = \frac{mg}{k} = \frac{0,4 \cdot 9,8}{49} = 0,08 \text{ m} = 8 \text{ cm}.$$

26) B. Detta $\omega$ la velocità angolare dell’avioggetto, la forza centrifuga che agisce sul pilota è pari a:
$$F_c = m \cdot \omega^2 \cdot r$$
Essendo inoltre la velocità angolare e la velocità tangenziale legate dalla relazione: $v = \omega \cdot r$ segue che la forza centrifuga può anche essere espressa come:
$$F_c = m \cdot \frac{v^2}{r}$$

27) B. L’energia spesa si calcola come prodotto tra la potenza assorbita e il tempo di funzionamento della macchina. Per la macchina A l’energia spesa è $70 \text{ kW} \cdot 2 \text{ ore} = 140$ chilowattora. Analogamente per la macchina B l’energia è pari a: $140 \text{ kW} \cdot 1 \text{ ora} = 140$ chilowattora.

28) B. La variazione di energia cinetica può essere negativa, ossia l’energia cinetica finale può essere inferiore a quella iniziale. Ciò avviene se il corpo passa dalla velocità $V_1$ ad una velocità $V_2$ inferiore a $V_1$.

29) E. L’energia consumata si può calcolare moltiplicando la potenza per il tempo trascorso:
$$E = P \cdot t = (20 \text{ W}) \cdot (16 \text{ h}) = (20 \text{ W}) \cdot (16 \cdot 3600 \text{ s}) \approx 1,15 \cdot 10^6 \text{ J} = 1,15 \text{ MJ}.$$

30) E. Per il secondo principio della dinamica $F = m \cdot a$. Quindi il rapporto $F/m$ esprime l’accelerazione impartita al corpo di massa $m$ per effetto dell’applicazione della forza $F$.

31) A. Per la prima legge di Keplero i pianeti percorrono orbite ellittiche intorno al Sole, che occupa uno dei due fuochi.

32) A. Il sasso ruota per effetto della forza centripeta. Tale forza origina un’accelerazione centripeta di intensità pari a:
$$a = \omega^2 \cdot r$$