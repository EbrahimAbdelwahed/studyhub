

--- PAGE 195 ---



# RISPOSTE CAPITOLO 3

## Risposte quiz commentati

1) C. La massa è una grandezza scalare che è una caratteristica intrinseca di un corpo. In quanto tale, il suo valore resta lo stesso in qualunque luogo si trovi il corpo (sulla Terra, nello spazio, sulla Luna, ecc.). Il peso è una forza, quindi una grandezza vettoriale, e il peso di un corpo varia da luogo a luogo. Essendo l’accelerazione di gravità sulla Terra in modulo pari a $g = 9,8 \, \text{m/s}^2$, il peso di un corpo di massa $m = 1 \, \text{kg}$ risulta essere $P = 9,8 \, \text{N}$. Lo stesso corpo sulla Luna ha sempre la stessa massa $m = 1 \, \text{kg}$ ma il suo peso è pari a circa $1/6$ di quello sulla Terra, in quanto l’accelerazione di gravità sulla superficie lunare è pari a circa $1/6$ di quella presente sulla superficie terrestre.

2) D. Detta $M_T$ la massa della Terra ed $R_T$ il suo raggio, in ogni punto della superficie terrestre si può associare un vettore la cui intensità è $\frac{G \cdot M_T}{R_T^2}$, diretto e orientato come la congiungente tra il punto e il centro della Terra. Tale vettore, che prende il nome di campo gravitazionale, ha le dimensioni di un’accelerazione e indica proprio l’accelerazione di gravità $g$.

3) E. Per la seconda legge della dinamica, se un corpo di massa $m$ si muove con un’accelerazione costante $\vec{a}$, significa che su di esso agisce una forza costante pari a $\vec{F} = m \cdot \vec{a}$.

4) B. La velocità della pallina nel punto P è tangente alla circonferenza ed è quindi diretta come il vettore $\overrightarrow{PB}$. Quando la pallina non è più soggetta a forze, per la prima legge della dinamica essa si muoverà di moto rettilineo uniforme secondo la direzione del vettore $\overrightarrow{PB}$ e pertanto colpirà il punto B.

5) A. La velocità di fuga di un oggetto di massa $m$ da un pianeta di massa $M$ e raggio $R$ è data da:

$$
v_f = \sqrt{\frac{2GM}{R}}
$$

essendo $G$ la costante di gravitazione universale.

Come si evince dalla formula, essa non dipende dalla massa dell’oggetto in fuga.

6) B. Il lavoro compiuto dalla forza $F$ sul corpo è $L = \vec{F} \cdot \vec{s}$, quindi considerando che la forza si oppone al moto: $L = -F \cdot s = -100 \, \text{N} \cdot 2 \, \text{m} = -200 \, \text{J}$. Essendo la forza applicata per un tempo pari a $10$ secondi, la potenza sviluppata risulta uguale a:

$$
P = \frac{L}{\Delta t} = \frac{-200 \, \text{J}}{10 \, \text{s}} = -20 \, \text{W}
$$

EdiSES  
www.edises.it