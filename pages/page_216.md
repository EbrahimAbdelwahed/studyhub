

--- PAGE 216 ---



Risposte Capitolo 5 | 883

35) A. La variazione di temperatura che avviene in 1000 secondi è  
$\Delta t = t_{\text{finale}} - t_{\text{iniziale}} = 20^\circ\text{C} - 30^\circ\text{C} = -10^\circ\text{C}$  
La variazione di temperatura per unità di tempo: $-10^\circ\text{C}/1000 \text{ s} = -0,01^\circ\text{C}/\text{s}$  
La quantità di calore sottratta è $Q = c \cdot m \cdot \Delta t$ pari a $Q = 1 \frac{\text{cal}}{\text{g} \cdot ^\circ\text{C}} \cdot 100 \text{ g} \cdot 10^\circ\text{C} = 1000 \text{ cal}$  
$= 1 \text{ kcal} = 4186 \text{ J}$. Questo scambio di calore in 1000 secondi equivale ad una potenza di $4,186 \text{ W}$.

36) E. L'energia interna $U$ di un sistema termodinamico è una funzione di stato mentre sia il calore scambiato che il lavoro fatto dal sistema non sono funzioni di stato. Quindi la variazione di energia interna dipende solo dallo stato iniziale e finale, e, per una trasformazione ciclica, ove lo stato finale coincide con quello iniziale, è nulla.

37) A. La legge di Boyle (o legge per la trasformazione isoterma, $T = \text{cost}$) afferma che un gas perfetto mantenuto a temperatura costante ha una pressione $P$ che è inversamente proporzionale al suo volume $V$:  
$P \cdot V = \text{cost}$  
Ne consegue che se un gas mantenuto a temperatura costante viene fatto espandere lentamente fino a raggiungere un volume doppio del valore iniziale, la pressione del gas si dimezza.

38) D. Tutti i corpi emettono radiazioni elettromagnetiche, con uno spettro di lunghezze d'onda che dipende dalla temperatura del corpo stesso: maggiore è la temperatura del corpo, minore è la lunghezza d'onda delle radiazioni emesse.  
Affinché la radiazione emessa da un corpo sia visibile, è necessario che il corpo possieda una temperatura molto elevata: le comuni lampadine ad incandescenza che emettono luce visibile sono caratterizzate da temperature dell'ordine di $3000 \text{ K}$. Oggetti a temperatura ambiente (intorno ai $300 \text{ K}$), e quindi anche il corpo umano, emettono radiazioni elettromagnetiche con uno spettro piccato ad una lunghezza d'onda di circa $10$ micron, che corrisponde alla regione dell'infrarosso. La componente di radiazione emessa alle frequenze visibili è invece trascurabile.

39) C. Facendo riferimento ad una descrizione di tipo molecolare, il concetto di pressione esercitata da un gas sulle pareti del recipiente che lo confina è associato all'urto delle molecole contro le pareti del contenitore.

40) A. Durante una compressione viene compiuto un lavoro sul gas, cioè un lavoro negativo da parte del sistema (mentre nel caso di una espansione il lavoro è positivo). Il gas della domanda proposta è racchiuso in un cilindro termicamente isolato, quindi non scambia calore con l'esterno. Per il primo principio della termodinamica ($\Delta U = Q - L$) quando il calore scambiato è nullo ($Q = 0$) e viene compiuto lavoro sul sistema ($L < 0$), si ha che la variazione di energia interna è positiva ($\Delta U > 0$) e quindi l'energia interna e la temperatura aumentano.

www.edises.it                                                                 EdiSES