

--- PAGE 197 ---

864 | Fisica | Risposte Capitolo 3

Il secondo vagone, di massa $m_2$, è infatti supposto fermo. Detta $v$ la velocità dei due vagoni uniti dopo l’urto, si ha che la quantità di moto finale è pari a:
$$p_{fin} = (m_1 + m_2) \cdot v$$
Eguagliando le due relazioni si ottiene che la velocità dopo l’urto è pari a:
$$v = \frac{m_1}{m_1 + m_2} \cdot v_1$$
Tale velocità è quindi minore di $v_1$.
L’energia cinetica finale si ricava essere pari a:
$$K_{fin} = \frac{1}{2}(m_1 + m_2) \cdot v^2 = \frac{1}{2}(m_1 + m_2) \cdot \frac{m_1^2}{(m_1 + m_2)^2} \cdot v_1^2 = \frac{1}{2} \frac{m_1^2}{(m_1 + m_2)} \cdot v_1^2$$
Tale grandezza è minore di $K_{in}$, visto che necessariamente $\frac{m_1^2}{(m_1 + m_2)} < m_1$.
Nota: dalla definizione di urto anelastico (si dice anelastico un urto per il quale l’energia cinetica non si conserva, ma diminuisce) si poteva desumere che l’energia cinetica dopo l’urto fosse minore di quella iniziale, senza effettuare alcun calcolo.

13) E. Il peso apparente in un ascensore in movimento differisce dal peso misurato quando l’ascensore è fermo solamente nel caso in cui l’ascensore stia accelerando. In particolare, se l’ascensore accelera verso l’alto, un osservatore al suo interno sperimenta una forza apparente diretta verso il basso e viceversa.

14) A. La risultante delle forze $\vec{F}$ che agisce sul corpo è la somma vettoriale di $\vec{F}_1$ ed $\vec{F}_2$. Per il secondo principio della dinamica, questa forza imprime al corpo un’accelerazione pari a:
$$\vec{a} = \frac{\vec{F}}{m}$$
Le due accelerazioni $\vec{a}_1$ ed $\vec{a}_2$ sono dirette e orientate rispettivamente come $\vec{F}_1$ ed $\vec{F}_2$; analogamente $\vec{a}$ risulta diretta e orientata come $\vec{F}$. L’accelerazione risultante $\vec{a}$ è quindi pari alla somma vettoriale di $\vec{a}_1$ ed $\vec{a}_2$.

15) A. Dato che si tratta di due masse isolate, l’unica forza gravitazionale presente è quella che si instaura tra i due corpi. Per il principio di azione e reazione le due forze agiranno lungo la stessa retta con direzione opposta e con lo stesso valore in modulo.

16) A. La somma tra due grandezze fisiche si può fare solo quando esse hanno le stesse dimensioni fisiche. Forza ed accelerazione hanno dimensioni fisiche rispettivamente $[F] = [M \cdot L \cdot T^{-2}]$ e $[a] = [L \cdot T^{-2}]$. Le due grandezze non possono quindi essere sommate.

17) B. Per la legge di gravitazione universale, due corpi di massa $M$ ed $m$ si attraggono con una forza la cui intensità è proporzionale alla massa dei corpi ed inversamente proporzionale al quadrato della distanza $r$ tra i centri delle due masse.

EdiSES
www.edises.it