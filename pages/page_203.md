

--- PAGE 203 ---



870 | Fisica | Risposte Capitolo 3

46) E. Se il corpo si muove di moto rettilineo uniforme significa che, per il primo principio della dinamica, la risultante delle forze che agisce sul corpo è nulla. La forza di attrito è quindi una forza avente stessa direzione e stesso modulo di $F$, ma verso opposto.

47) A. Il sasso, fintanto che è vincolato alla corda, si muove di moto circolare uniforme. Quando il sasso si stacca dalla corda la sua velocità sarà pari alla velocità periferica posseduta durante il moto circolare. Detta $f$ la frequenza (3 giri al secondo, $f = 3 \, \text{s}^{-1}$) ed $R$ il raggio della circonferenza ($R = 1,5 \, \text{m}$), la velocità risulta pari a:
$$
v = 2\pi R f = 2 \cdot 3,14 \cdot 1,5 \, \text{m} \cdot 3 \, \text{s}^{-1} \approx 28 \frac{m}{s}
$$

48) C. Se il corpo di massa $2 \, \text{kg}$ si muove di moto rettilineo uniformemente accelerato con accelerazione pari a $0,5 \, \text{m/s}^2$ significa che, per il secondo principio della dinamica, la risultante delle forze $F_R$ che agisce sul corpo è pari a:
$$
F_R = m \cdot a = 2 \, \text{kg} \cdot 0,5 \frac{m}{s^2} = 1 \, \text{N}
$$
Essendo il corpo sottoposto ad una forza $F$ di intensità pari a $2 \, \text{N}$, la forza di attrito $F_a$ che ha la stessa direzione di $F$ e verso opposto, avrà modulo pari a $1 \, \text{N}$, in quanto il modulo della risultante delle forze è: $F_R = F - F_a$.

---

49) A. In generale se un corpo si muove attorno ad un centro di forza verso il quale è attratto con una forza inversamente proporzionale al quadrato della distanza, come ad esempio avviene per la forza di gravitazione universale, la traiettoria è un ellisse, una parabola o un'iperbole. Iperbole e parabola non sono orbite chiuse, mentre l'ellisse e la circonferenza, che è un caso particolare di ellisse, è un'orbita chiusa. Ad esempio la prima legge di Keplero è una conseguenza della legge della gravitazione di Newton.

50) D. Il corpo lanciato verso l'alto è soggetto alla forza peso e alla forza di attrito dell'aria. Nel caso di assenza di attrito vale il principio di conservazione dell'energia meccanica:
$$
U_{in} + K_{in} = U_{fin} + K_{fin}
$$
dove $U_{in}$ e $U_{fin}$ sono rispettivamente l'energia potenziale iniziale e finale, e $K_{in}$ e $K_{fin}$ l'energia cinetica iniziale e finale. Scegliendo il suolo come livello di riferimento ($U_{in} = 0$), ed indicando con $h$ l'altezza massima raggiunta dal corpo lanciato con velocità iniziale $V = 20 \, \text{m/s}$ vale che:
$$
K_{in} = U_{fin} \quad \text{ossia:} \quad \frac{1}{2} M V^2 = M g h
$$
da cui:
$$
h = \frac{1}{2} \frac{V^2}{g} = \frac{1}{2} \frac{400 \frac{m^2}{s^2}}{9,8 \frac{m}{s^2}} \approx 20 \, \text{m}
$$
Nell'esercizio il corpo raggiunge l'altezza di $15$ metri anziché l'altezza di $20 \, \text{m}$. Significa quindi che l'attrito non è trascurabile ed ha come effetto quello di far perdere energia al corpo durante il suo moto.

EdiSES | www.edises.it