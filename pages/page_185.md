

--- PAGE 185 ---



# RISPOSTE CAPITOLO 1

■ Risposte quiz commentati

1) E. Lavoro e calore sono forme di energia, così come ovviamente energia cinetica ed energia potenziale gravitazionale. L’unità di misura dell’energia nel Sistema Internazionale è il joule. La temperatura assoluta si misura invece in gradi kelvin.

..................................................................................................................................

2) C. Essendo la densità il rapporto tra massa e volume, il prodotto della densità per l’accelerazione di gravità equivale alla forza peso per unità di volume. Il prodotto d · g ha un valore vicino a $10^4$ nel S.I. dove la densità dell’acqua di mare è circa $10^3\ kg/m^3$ e l’accelerazione di gravità $9,8\ m/s^2$. Quindi l’unità di misura del prodotto tra queste due grandezze è:

$$1 \frac{kg}{m^3} \cdot \frac{m}{s^2} = 1 \frac{N}{m^3}$$

in quanto il newton, unità di misura della forza, è: $1\ N = 1\ \frac{kg \cdot m}{s^2}$

..................................................................................................................................

3) A. Il newton è l’unità di misura della forza nel Sistema Internazionale, la dina è invece l’unità di misura della forza nel sistema c.g.s.

$1\ N = 1\ \frac{kg \cdot m}{s^2}$, $1\ dina = 1\ \frac{g \cdot cm}{s^2}$ e vale la seguente equivalenza: $1\ \frac{kg \cdot m}{s^2} = 10^5\ \frac{g \cdot cm}{s^2}$

Per le altre grandezze citate vale: $1\ atm = 760\ torr$, $1\ Pa = 1\ N/m^2$, $6,28\ rad = 360^\circ$, $1\ ohm = 1\ V/A$

..................................................................................................................................

4) D. La potenza di dieci che si indica con il prefisso Giga è $10^9$.

..................................................................................................................................

5) B. La pressione dimensionalmente è il rapporto tra una forza e una superficie. Dividendo quindi una pressione per una forza si ottiene il reciproco di una superficie.

..................................................................................................................................

6) E. Forza e pressione non hanno la stessa equazione dimensionale, in quanto la prima si misura in newton, mentre la seconda in pascal, che non sono grandezze tra loro omogenee. Tutte le altre coppie proposte, invece, sono grandezze omogenee con le seguenti unità di misura: lavoro - energia meccanica in joule, impulso - quantità di moto in newton·secondo, peso - forza elastica in newton, energia elettrica - quantità di calore in joule.

..................................................................................................................................

7) A. L’unità di misura del prodotto pressione · volume risulta essere:

$$1\ Pa \cdot m^3 = 1\ \frac{N}{m^2}\ m^3 = 1\ N \cdot m = 1\ joule$$

..................................................................................................................................

8) B. L’erg è l’unità di misura dell’energia nel sistema c.g.s.

..................................................................................................................................

EdiSES www.edises.it