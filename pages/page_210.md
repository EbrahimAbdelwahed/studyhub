

--- PAGE 210 ---



# RISPOSTE CAPITOLO 5

■ **Risposte quiz commentati**

1) **B.** Il calore specifico $c$ di una sostanza è la quantità di calore $Q$ necessaria per aumentare di un grado la temperatura dell’unità di massa della sostanza:  
$$c = \frac{Q}{m \cdot \Delta t}$$  
I due corpi della domanda che sono alla stessa temperatura e che, assorbendo la stessa quantità di calore, si portano alla stessa temperatura, devono avere lo stesso calore specifico e la stessa massa.

2) **B.** Il calore $Q_1$ ceduto dai due chilogrammi di acqua ($m_1$) a $80^\circ \text{C}$ ($t_1$) è uguale al calore assorbito $Q_2$ dal chilogrammo d’acqua ($m_2$) a $20^\circ \text{C}$ ($t_2$), $Q_1 = Q_2$. Detto $c$ il calore specifico dell’acqua e $t_e$ la temperatura di equilibrio vale che:  
$$c \cdot m \cdot (t_e - t_1) = c \cdot m_2 \cdot (t_2 - t_e)$$  
da cui:  
$$t_e = \frac{m_1 \cdot t_1 + m_2 \cdot t_2}{m_1 + m_2} = \left( \frac{2 \cdot 80 + 1 \cdot 20}{2 + 1} \right) ^\circ \text{C} = 60^\circ \text{C}$$

3) **B.** La dilatazione termica di un corpo comporta l’aumento del suo volume, direttamente proporzionale al salto termico. Essendo la densità di un corpo pari al rapporto tra la sua massa e il suo volume, la dilatazione termica comporta una diminuzione della densità del corpo.

4) **B.** Essendo il gas contenuto in un recipiente a pareti rigide, il suo volume non cambia e si ha quindi una trasformazione isocora: la pressione del gas è direttamente proporzionale alla temperatura assoluta del gas. Pertanto se $P_1$ e $T_1$ sono rispettivamente la pressione e la temperatura iniziale, e $P_2$ e $T_2$ sono la pressione e la temperatura finale, vale che:  
$$\frac{P_2}{P_1} = \frac{T_2}{T_1}$$  
con $T_1 = 27^\circ \text{C} = 300 \text{ K}$, $T_2 = 127^\circ \text{C} = 400 \text{ K}$  
da cui:  
$$\frac{P_2}{P_1} = \frac{400 \text{ K}}{300 \text{ K}} = \frac{4}{3}$$

5) **E.** Dalla formulazione della legge dei gas perfetti come rapporto tra equazioni di stato:  
$$\frac{p_f V_f}{p_i V_i} = \frac{n_f T_f}{n_i T_i}$$

www.edises.it                                                                 EdiSES